---
title: Vernieuwd
date: 2008-01-07 00:00:00 Z
media:
- type: youtube
  id: y-NF1aBMRLk
  starttime: 0
  endtime: 0
ankers:
- Wim De Vilder
decor: 2008-2013
hour: '19:00'
---

Nieuw VRT-journaal strandt na technische problemen
maandag 7 januari 2008

De groot aangekondigde restyling van 'Het Journaal' ging al van dag één de mist in. Door technische problemen startte 'Het Journaal Laat' ruim een half uur later. Hierdoor werd de herhaling van 'Allo Allo' vroeger dan gepland uitgezonden.

Vlaanderen werd de voorbije weken opgewarmd voor de grootste restyling van het jaar. Het nieuwe decor moest de kroon op het werk worden. Al de hele dag presenteerde de VRT-nieuwslezers trots hun nieuwe omgeving, maar in de late avond doken de eerste technische problemen (alweer) op.

Het was nochtans allemaal zo mooi gepland. 'De Laatste Show' eindigde mooi op tijd zodat 'Het Journaal Laat' niet in het vaarwater kwam van het debuut van de nieuwe talkshow 'Phara' op Canvas. Maar meteen na het afscheid van Frieda Van Wijck kwam 'Kijk Uit!' op de proppen. De kijkers waren zich van geen kwaad bewust, maar het vroeger uitzenden van 'Het Weer' en de Keno-uitslagen deed enige zenuwachtigheid achter de schermen vermoeden.

Even later verscheen dan ook de bekende pancarte 'Even geduld...'. Yasmine werd erbij gehaald en zij vertelde dat er technische problemen waren die niet meteen opgelost geraakten. Uiteindelijk vervroegde Eén de herhaling van de BBC-sitcom 'Allo Allo'. Pas rond 23.10 uur kwam Freek Braeckman op de proppen met de openingszin 'Even later dan gepland...'.

Welke technische problemen er opgedoken waren is niet bekend gemaakt. Eén ding is zeker, de VRT had zich de eerste dag van zijn nieuwe Journaal wel anders voorgesteld...

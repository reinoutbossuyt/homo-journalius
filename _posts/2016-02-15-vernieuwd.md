---
title:  "Vernieuwd"
media:
  - type: youtube
    id: lhJqM1LuBbE
    starttime: 0
    endtime: 0
decor: 2016
ankers:
  - Annelies Van Herck
hour: "13:00"
---

"Het Journaal" zit vanaf vandaag in een nieuw kleedje. Annelies Van Herck mocht om 13 uur de spits afbijten vanuit het gloednieuwe decor. En ook vormelijk zijn er enkele aanpassingen doorgevoerd.
Gisterenavond nam Hanne Decoutere met een vingerknip afscheid van "Het Journaal"-decor. Hoewel er op tv amper iets van te merken was, werd de afgelopen tijd gepresenteerd voor een zogenoemde green key, waar de achtergrond op werd geprojecteerd. In de studio van "Het Journaal" werd ondertussen met man en macht gewerkt aan een nieuw decor.

Hoe dat er precies zou uitzien, werd angstvallig geheim gehouden. Tot "Het Journaal" van 13 uur vanmiddag, toen Annelies Van Herck de kijker welkom mocht heten vanuit het nieuwe decor.

VRT
Ook andere manier van vertellen

"We hebben hier lang aan gewerkt. De vernieuwing is met veel meer gepaard gegaan dan enkel een vingerknip", zegt hoofdredacteur Björn Soenens. In tegenstelling tot het vorige decor, dat drie jaar geleden in gebruik werd genomen, zullen nu alle edities van "Het Journaal" één kleur hebben: blauw. Daarnaast zullen ook vooral de beelden bij het nieuws een prominentere rol spelen en zal er gebruik worden gemaakt van virtuele grafieken.

Maar daar blijft het niet bij. "De andere manier waarop we nieuws gaan vertellen, is eigenlijk het belangrijkste", zegt Soenens. "Heel wat mensen krijgen een hele dag door nieuws. "Het Journaal" om 13 uur - en vooral om 19 uur - moet daar dus iets aan toevoegen. We gaan meer doorprikken naar de plaatsen waar dingen gebeuren, zelfs naar onze nieuwsredactie bij breaking news. Er komen meer reportages en beleving, maar daarnaast blijven we ook inzetten op uitleg in de studio. We willen mensen zaken laten begrijpen, dat blijft onze filosofie."

VRT
"Nieuwe speeltuin"

De ankers zijn alvast enthousiast over hun nieuwe "werkplek". "Zo'n nieuwe studio is elke keer weer een nieuwe speeltuin voor ons", zegt Goedele Wachters. "Dit is denk ik het derde of vierde decor dat ik meemaak en elke keer wordt het een beetje mooier. En dat is nu ook zeker het geval."

Dat het sportanker voortaan ook opnieuw mee aan tafel schuift, wordt bij de ankers ook enthousiast onthaald. "Ik vond die opdeling tussen nieuws en sport voordien ook niet kloppen met wat wij brachten. Het is veel beter dat hij of zij gewoon bij ons komt zitten", zegt Van Herck. "Ik vind het decor alvast heel mooi."

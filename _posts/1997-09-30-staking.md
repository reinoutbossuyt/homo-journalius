---
title:  "Staking"
---

BRTN laat kijker in het ongewisse
Het Belang van Limburg,
Di. 30 Sep. 1997, Pagina 1
BRUSSEL - Geen enkel journaal uit het uitgebreide gamma, geen kwartiertje 'Man bijt hond', geen minuutje 'Nieuwe Maandag' of zelfs geen zweem van 'Tik Tak'. Het enige dat je gisteren op de BRTN-zenders te zien kreeg was het testbeeld. Zelfs een pancarte met «sorry, we staken» kon er niet van af. «Ha, nee,» klinkt het bij de vakbond. «Dit is de eerste staking in 18 jaar tegen de directie. De vorige stakingen waren tegen de regering, dus moesten we ons wel verantwoorden tegenover de kijker.» «De BRTN zou zich misschien kunnen verwaardigen om zich tegenover Interelectra te verantwoorden,» klinkt het gepikeerd bij de intercommunale die ons voorziet van kabelteleviesie. «Onze klachtenlijn werd overspoeld door noodoproepen van abonnees die ervan overtuigd waren dat hun toestel het liet afweten. We hebben de hele avond geen moment rust gekend.» «Een hele dag testbeeld» Blz. 31



Eerste actie tegen directie in 18 jaar - Een hele dag testbeeld

BRUSSEL - Bij de BRTN, zowel radio als televisie, is gisteren het werk onderbroken. Om 13.00 uur had een talrijk bijgewoonde personeelsvergadering tot gevolg dat het werk feitelijk werd onderbroken. Op die vergadering is besloten de actie te verlengen tot middernacht op de radio en tot het einde van de normale uitzendingen op televisie. Zonder in detail te treden, stellen de bonden nog acties in het vooruitzicht.Door de werkonderbreking om 13.00 uur kon

het middagjournaal op tv niet worden uitgezonden. Nadien bleek dat alle tv-programma's moesten geschrapt worden, zowel op TV1 als TV2. Om 13.00 uur was er nog wel een radionieuws, maar in de loop van de namidddag moest ook de radio op de diverse netten overschakelen op de bekende muziekbandjes. Intussen vielen ook elders allerlei producties stil. Zo werden bvb. de opnamen voor 'Thuis' gestaakt.

Afgevaardigden van ACOD en CCOD verwoordden in de loop van de namiddag de grieven van het BRTN-personeel tegenover de raad van bestuur. In ieder geval willen de bonden niet dat het nieuwe werkreglement leidt tot loonverlies.

Overbelasting

De rechtstreekse aanleiding tot het conflict is dit nieuwe werkreglement waarmee grote baas Bert De Graeve de efficiëntie bij de openbare omroep wil vergroten. Een bekende uitspraak van De Graeve is dat de BRTN slechts tegen 80 procent draait en dat hij daar 95 procent wil van maken.

Mark Kerki van de ACOD: «Het is 18 jaar geleden dat nog rechtstreeks actie werd gevoerd tegen het bedrijf zelf. Als de BRTN staakte tegen één of andere regeringsbeslissing, werden steeds afspraken gemaakt met de directie, bvb. wat betreft de bewaking van de gebouwen. Nu waren die afspraken er niet, m.a.w. wie weg ging, ging weg.»

«Voor de kijker moet het duidelijk zijn dat het personeel de huidige situatie bij de BRTN beu is. Men stelt het graag voor alsof het alleen maar gaat om middagpauzes en zo. Daar gaat het ook over, maar het gaat vooral over grieven die veel dieper zitten. Sinds hier wordt gesproken over human resources mag je een humane behandeling wel vergeten. Op de personeelsvergadering zei iemand: Human resources? Heavy repression zul je bedoelen.»

«Uit beroepsfierheid is het BRTN-personeel altijd soepel geweest, maar nu worden we geconfronteerd met een zeer hardvochtige directie en dat pikken we niet langer.»

«Heel veel ellende is te wijten aan het verlof voorafgaand aan de pensionering. Nu al is er meer dan tweehonderd man vertrokken. Tegen 2002 moeten dat er 422 zijn. Dat veroorzaakt overbelasting. Daar bovenop komt een strakker arbeidsregime en daar nog eens bovenop inlevering. U zult begrijpen dat het ongenoegen groot is en dat het ordewoord om het werk te onderbreken spontaan en massaal werd opgevolgd.»

De bonden stellen nog acties in het vooruitzicht. Ze spreken zich echter niet uit over wat en wanneer.

Kerki: «We hebben meteen al gezegd dat we ons niet in de val van de directie zullen laten lokken, d.w.z. dat er geen 24-uren-stakingen of stakingen tot de finish komen.»

Vergadering

Geruime tijd viel er aan de kant van de BRTN geen enkele officiële reactie te rapen. De persdienst verwees naar woordvoerder Luc Van der Borght en die was in vergadering. Klopte ook, want in zijn hoedanigheid van woordvoerder woonde hij vergaderingen bij van de raad van bestuur. «De raad van bestuur wil dat vakbond en directie de komende twee weken met elkaar aan tafel gaan zitten. In die periode moet men afzien van acties,» aldus Van der Borght die eraan toevoegde dat «de raad bereid is om een bemiddelende rol te spelen.»

Eén van de struikelblokken tussen vakbond en directie is de herziening van het werkreglement. «Deze herziening moet de competiviteit en op termijn de werkzekerheid beschermen,» aldus de raad van bestuur die hiermee de beheersovereenkomst tussen overheid en BRTN citeert. De raad van bestuur wil ook niet dat er aan de lonen van de personeelsleden wordt geraakt.

Vandaag beslissen de BRTN-vakbonden of men op de vraag van de raad van bestuur ingaat. «Wij willen wel over meer dan het werkreglement onderhandelen. Over het CAO en het totale werkklimaat moet er ook gepraat,» aldus Rudi Mortier van het ACOD.

J.V./L.C.

Bert De Graeve schrijft geschiedenis. Hij is de eerste BRTN-baas in 18 jaar die goed is voor 12 uur testbeeld. (Foto: M.M.)

---
title: Monique Delvaux
icon: "svg/ankers/monique.svg"
layout: anchor

---
Martine Tanghe en Monique Delvaux waren de eerste vrouwen op de VRT-nieuwsdienst
Het Nieuwsblad,
Za. 11 Okt. 2003, Pagina 32
Ze vallen elkaar in de armen als ze elkaar zien. Monique Delvaux (64) was in 1971 de eerste vrouw op de televisienieuwsdienst, Martine Tanghe (47) in 1978 de tweede. Ze werden vriendinnen voor het leven. ,,Monique heeft zich onmiddellijk als een moeder over mij ontfermd, opdat ik niet verstrikt zou raken in de netten van de boze mannen.'' ,,Ach Martine, je doet me blozen.'' door Kris VANDERHAEGEN



,,Zelf sta ik er niet bij stil dat ik hier al 26 jaar werk'', zegt Martine Tanghe. ,,Maar intussen zitten er onder mijn jongste collega's mensen die nog niet geboren waren toen ik al het nieuws presenteerde. Toen ik dat besefte, dacht ik: Jezus Christus!''

,,Ah, ik heb dezelfde gedachte gehad'', bekent Monique Delvaux. ,,Toen ik besefte dat de journalisten uit de nieuwste lichting mijn kinderen konden zijn, vond ik het de hoogste tijd om te vertrekken. Bovendien verwonderde het mij keer op keer dat bepaalde feiten waarover ik als journaliste verslag heb uitgebracht, voor hen geschiedenis zijn. Toen ik over de oorlog in Viëtnam of het ontslag van de Duitse bondskanselier Willy Brandt vertelde, zag je ze verbaasd kijken. Dat gaf een heel vreemd gevoel.'' Martine, je werkt nu 25 jaar voor de VRT. Nochtans heb je meermaals gezegd dat je geen tien jaar op de nieuwsdienst wilde zitten. Was dat de nog jonge en ontstuimige Martine Tanghe die aan het woord was?

Martine Tanghe: ,,Dat was geen gratuite uitspraak. Ik meende toen oprecht wat ik zei. Ik begon hier als 22-jarige en

de gedachte om hier de rest van mijn leven te blijven, sprak me niet aan. Vandaag denk ik daar anders over. Ik heb hier nog nooit zo graag gewerkt en doe dit zo ontzettend graag dat ik niets anders meer wil doen''.

Monique Delvaux: ,,Ik begrijp dat je wilt blijven. Het beroep van journalist is zo afwisselend, en er spelen zich iedere dag nieuwe feiten af. Dat is precies de reden waarom ik zolang voor de nieuwsdienst heb gewerkt. Het keerpunt voor mij kwam in 1986 toen ik een reportage maakte in Noord-Ierland. Ik kreeg een déjà-vu-gevoel omdat ik voor de zevenenvijftigste keer met hetzelfde bezig was. Nadien heb ik voor de eindredactie gekozen en stelde ik de journaals samen.''

Van je af bijten

Martine: ,,En je deed dat heel goed Monique, ik had jou heel graag als eindredacteur. Vooral omdat je van je afbeet.''

Monique: ,,Dat was uit bittere noodzaak, om me te verweren tegen

al die individualisten op de nieuwsdienst. Al was ik ook een perfectioniste. Er werd geen enkele reportage uitgezonden die ik niet vooraf gezien had.'' Monique kwam in 1971 terecht in een vrouwonvriendelijke omgeving en werd op allerlei manieren gepest. Was daarin al verandering gekomen toen Martine in dienst trad, zeven jaar later?

Monique: ,,Martine heeft het ook moeilijk gehad.''

Martine: ,,En je hebt je onmiddellijk als een moeder over mij ontfermd, opdat ik niet verstrikt zou raken in de netten van de boze mannen.''

Monique: ,,Martine, je doet me blozen.'' Moesten jullie echt samenspannen in dat mannenbastion?

Monique: ,,Zo erg was het niet. Maar toen Martine startte, zei een collega dat ik mijn voorkeursbehandeling als enige vrouw nu wel kwijt was. Na al wat ik meegemaakt had, durfde hij nog van een voorkeursbehandeling te spreken.''

Martine: ,,Het werd niet met zo veel woorden gezegd, maar ik had voortdurend het gevoel dat ik beter moest presteren dan de mannen. Zij gingen er vanuit dat het werk van een vrouw van mindere kwaliteit zou zijn.''

Monique: ,,Ik kreeg nog niet zolang geleden een complimentje voor een reportage die ik in 1979 had gemaakt. Stel je voor, pas na 25 jaar gaf iemand toe dat ik mijn best gedaan had.''

Dansen met de cameraman

Martine: ,,Nu zijn de sfeer en de mentaliteit echt wel veranderd. Ach, onze toenmalige mannelijke collega's wisten niet goed hoe ze met vrouwen moesten omgaan. Ze ervaarden ons ook een beetje als een bedreiging.''

Monique: ,,Ik herinner me dat ik na afloop van een reportage in Groot-Brittannië met de cameraploeg een stapje in de wereld had gezet. De cameraman bekende dat hij niet wist wat hij met een vrouwelijke collega moest aanvangen. Ik heb hem toen geantwoord dat hij er tenminste mee kon dansen.''

Martine: ,,Toen ik hier tijdens de eerste maanden de telefoon opnam, werd me vaak gevraagd of ze met een journalist konden spreken. Toen ik antwoordde dat ik journaliste was, viel er altijd een stilte.''

Monique: ,,Ik zat op een keer moederziel alleen op de redactie van Panorama . Plots stormt Jos Bouveroux, de huidige hoofdredacteur van het radiojournaal, het lokaal binnen. Hij kijkt verbaasd rond en vraagt: Is hier iemand? Ongelooflijk toch!'' Hoe zijn de verhoudingen vandaag? Werken er nu evenveel vrouwen als mannen op de redactie?

Martine: ,,De verhouding is een op drie. Maar op sommige dagen zijn er bijna alleen vrouwen op de redactie. Dat is afhankelijk van het dienstrooster. Sommige journaals worden uitsluitend door vrouwen gemaakt.'' Toen Monique begon, schreef een krant dat ze hopelijk niet mooi zou glimlachen na ieder onderwerp, omdat dit hoogst ongepast zou zijn voor een journaliste.

Monique: ,,Daaraan zie je dat de tijdgeest enorm veranderd is.'' Martine kreeg vroeger veel kritiek omdat ze betrokkenheid bij bepaalde onderwerpen liet blijken. Is dat intussen ook veranderd?

Martine: ,,Het is merkwaardig, maar alles wat mij 25 jaar geleden werd verweten, wordt nu op prijs gesteld. Ik presenteer niet anders dan vroeger, maar de tijdgeest is gelukkig veranderd.''

Monique: ,,Het was ook bon ton om op de openbare omroep te schieten. Ik herinner me een toespraak van de Franse president Mitterrand over de kernraketten in België. Onze ploeg was aanwezig maar net op het ogenblik dat hij over de raketten begon, moest de cassette in de camera verwisseld worden. We hadden zijn uitspraak niet in beeld en we hebben zijn woorden dan maar voorgelezen in het journaal. Daags nadien kreeg ik van Paul Vandenbussche (de toenmalige administrateur-generaal van de BRT, nvdr) te horen dat ik te links was.''

,,Ook buiten de omroep werd er voortdurend naar je politieke voorkeur gepolst. Toen ik mijn eerste stapjes in de Wetstraat zette, werd ik meteen voor liberaal versleten omdat mijn voormalige echtgenoot dat ook was. En als ze je politieke kleur niet konden achterhalen, dan was je een gauchist .''

Tenen zijn weer langer Hebben jullie het gevoel dat de klok de jongste maanden wordt teruggedraaid? Er wordt opnieuw met het apothekersweegschaaltje afgemeten hoeveel tijd het VRT-nieuws aan iedere partij besteedt.

Martine: ,,De tenen zijn inderdaad weer bijzonder lang. Maar als alle partijen boos zijn, dan zijn we goed bezig. Hun kritiek is onterecht, ook als ze naar vroeger verwijzen toen alles zogezegd beter was. In vergelijking met 25 jaar geleden maken wij een veel beter journaal. Toen was het nieuws gewoon saai. Zo lazen we 's maandags minutenlang het verslag van de partijbureaus voor. Zoiets hou je vandaag niet meer voor mogelijk.''

Monique: ,,Op de omroep schieten, is van alle tijden. Vandaag doen ze het weer omdat de VRT over een te zwak bestuur beschikt. Onder Bert De Graeve zou dat niet gebeurd zijn. En als Christina von Wackerbarth hem had opgevolgd evenmin!'' Zelfs het privéleven van de journalisten wordt niet gespaard. Over Sigrid Spruyt kopte een weekblad dat ze een kind verwacht van Raymond van het Groenewoud.

Martine: ,,Dat is een regelrechte schande waarvoor ik geen woorden heb. Dat zo'n pertinente onwaarheid wordt gepubliceerd, is werkelijk grof. En zelfs als het waar zou zijn, dan hoeft dat niet te worden gepubliceerd.''

Monique: ,,Dit is voer voor een journalistiek tuchtcollege. Ik zou die journalist een proces aan zijn broek lappen. En mocht ik hem tegen het lijf lopen, dan zou ik zijn ogen uitkrabben.''

De uitdaging van Stef Martine heeft ooit gezegd dat er op de VRT een zelfhulpgroep bestaat voor mensen die nooit gevraagd werden door VTM. Ben je daar nog steeds een eminent lid van?

Martine: ,,Ik ben daar ondertussen het enigst overblijvende lid van. Ik ben nog nooit gevraagd door VTM. Dat geeft mij geen bijzonder gevoel. Ik zal wellicht niet bij het profiel van de zender passen.'' Je collega Stef Wauters daarentegen werd wel gevraagd en hapte toe. Als dat geen eerbetoon is aan de goede aanpak van de VRT!

Monique: ,,Ik vind de overstap van Stef Wauters

een regelrechte smeerlapperij. Ze staan hier een jaar lang met de vlag van de pax media te zwaaien en je zag in de zomer alle VRT-vedetten op VTM verschijnen. En dan gebeurt zoiets. Toen ik het nieuws van zijn overstap vernam, viel ik bijna van mijn stoel. (plagend) Stef, waar jij altijd zo lovend over was, hé Martine.''

Martine: (roept) ,,Hij heeft gekozen voor de uitdaging, Monique! Ik heb daar overigens maar één bedenking bij: is zijn overstap een belediging voor de VTM-journalisten, of een eerbetoon aan de VRT?''

FOTO'S JOS VERHOOGEN

Monique Delvaux (rechts): ,,Een cameraman bekende mij ooit dat hij niet wist wat hij met een vrouwelijke collega moest aanvangen. Ik zei dat hij er tenminste eens mee kon dansen.''

TWEE QUOTES BIJ ELKAAR (evt. met aparte foto's)

Martine:

,,Je hebt je als een moeder over mij ontfermd''

Monique:

,,Ach Martine, je doet me blozen''

APARTE QUOTES:

Martine:

,,Als alle politieke partijen boos zijn op de nieuwsdienst, dan zijn we goed bezig''

Monique:

,,De overstap van Stef Wauters naar VTM is een regelrechte smeerlapperij''

---
title:  "Stef Wauters"
tags: [Stef Wauters, Zeven uur]
youtubeid: TH7-EwjaMvw
ankers: Stef Wauters
decor: 2002-2008
---

Stef Wauters verlaat de VRT
do 21/08/03 - Stef Wauters, één van de ankers van Het Journaal van de VRT, verlaat het huis. Hij wordt hoofdredacteur van het VTM-nieuws.


Stef Wauters studeerde Romaanse talen aan de KULeuven en ging schrijven voor het studentenblad Veto. Daar deed hij zijn eerste journalistieke ervaringen op.

Wauters begon zijn loopbaan op de sportredactie van de VRT in 1993. Voordien had hij al stage gelopen op de radio en als researcher gewerkt bij het TV1-programma De Droomfabriek. Hij maakte zijn debuut op het scherm als sportjournalist tijdens de ochtendjournaals over de Wereldbeker voetbal in de Verenigde Staten.

In 1995 ging Stef Wauters werken voor het sportkanaal Supersport van de betaalzender FilmNet. Hij presenteerde er onder meer een dagelijks sportjournaal. Na het opdoeken van Supersport twee jaar later kwam hij terug bij de VRT terecht. Hij ging werken als journalist op de TV-nieuwsredactie.

Stef Wauters werd één van de ankers van Het Journaal. In 1999 presenteerde hij voor het eerst Het Journaal van 19 uur, als vervanger van Dirk Sterckx. Hij werd één van de belangrijkste gezichten van het vernieuwde Journaal, waarmee de VRT vorig jaar opnieuw marktleider werd.



"Ik ben zeker niet uit onvrede weggegaan"

Stef Wauters zegt dat hij niet lang heeft moeten nadenken over het voorstel van VTM om een nieuwe stijl uit te tekenen voor het nieuws.

"De afgelopen jaren heb ik mogen meewerken aan het grote nieuwsproject van de VRT: het herdefiniëren van de rol van de nieuwsdienst en het restylen van zijn programma's. Ik heb gemerkt hoeveel creativiteit en energie zo'n groot project opwekt op een redactie. Bij VTM krijg ik nu de kans om opnieuw in zo'n creatief project te stappen", zegt hij.

Wauters benadrukt dat hij niet met ruzie opstapt bij de VRT. "Ik verlaat de VRT zeker niet uit onvrede, integendeel. Het was een opwindende tijd in een fijn bedrijf op een steengoede redactie. Nu kies ik voor een nieuw verhaal en een opwindende uitdaging", klinkt het.
